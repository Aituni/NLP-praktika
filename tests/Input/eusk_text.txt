Gizon zintzoa izan da zuen aita. Gaur egun Enpresaritza ikasten dutenen artean
ez da halakorik aurkitzen. Marketing gutxiago eta Etika gehiago irakatsi beharko
liekete gazteei unibertsitateetan. Eta Roman irakasle. Gaur egun, azkar aberastea,
besterik ez dute buruan... Telmok, Alaznek eta Josetxok, buruaz baietz egin zuten,
notarioa zehazki zeri buruz ari zen oso ongi jakin gabe. Tarteka elkarrekin arrantza
eginak zirela notarioa eta aita, hori bazekiten. Bata bestearengandik bost metrora
egoten ziren, kirol jantziekin, elkarri begiratu eta hitzik egin gabe, soilik
txirrikaren karranka, eta, tarteka, arrain baten azken buztankadak baldearen kontra.
Inoiz ez zuten aitari buruzko gauza askorik jakin. Zekiten apurra, amak esana zen.
Amak, gudaroste baten balentriei buruz ariko balitz bezala kontatzen zituen aitaren
sendiari buruzkoak, aberatsei zor zaien urruntasunaz. Kontakizunari larritasuna
emateko, aulki batean eseri eta ahotsa apaltzen zuen. Telmok eta Alaznek batez
ere ama entzutea maite zuten. Nonbaiteko, erresuma baten parte sentitzen ziren.
Entzutean, haien berraitona, eraikitzailea zela, adibidez, etxeek eraikitzailearen
izena zeramaten garaian. Roman hamahiru urterekin hasi zen aitarekin lanean, hondar
eta igeltsu zakuak batetik bestera eramaten; hamasei urterekin, kamioian joaten zen,
gidariaren laguntzaile, harrobian hondar tonak erostera. Hemezortzirekin, berak
bakarrik, bere lehen tratua itxi zuen, baserria handitu nahi zuen bezero zahar batekin.

Aitak behetik gora erakutsi nahi izan zion ofizioa, bestela jendeak ez omen zion
barkatuko eta. Urteak behar izan zituen Romanek ulertzeko. Herrikoek maita zezaten
deus egin ez zuen arren, maite zutela ohartu zenean. Huraxe izan zen aitaren ikasbidea:
apaltasuna eta irmotasuna. Ordurako, aitak utzitako negozioa enpresa bilakatua zuen Romanek.